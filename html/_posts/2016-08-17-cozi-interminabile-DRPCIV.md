---
layout: post
title: Cine este vinovat pentru cozile interminabile de la DRPCIV?
---

1. Guvernul - datorită ordonanței de simplificare a procesului de înmatriculare?
2. Noi - pentru că am început să cumpărăm prea multe mașini?
3. Programul rabla - care a început foarte târziu?
4. Cei care vin la ghișeu cu actele în neregulă sau lipsă?
5. Conducerea DRPCIV sau MAI?

Eu zic ca toți, iată de ce:

1. Guvernul a dorit să ușureze munca contribuabilului și a emis o normă prin care taxa de talon de 37 lei să nu se mai plătească la CEC, ci prin O.P. (ordin de plată), mandat poștal, direct la caseria Trezoreriei Sector 5 sau la ghiseul DRPCIV, alături de taxa de plăcuțe de înmatriculare. Sună bine, dar rezultatul a fost unul dezastruos, estimez că 80% din contribuabili plătesc în numerar la ghișeu, adică lucrătorul DRPCIV în loc să nu mai facă nicio chitanță, face două.
2. Da, românii cumpără din nou mașini! Din păcate foarte multe mașini vechi, de peste 10 ani.
3. Dealerii au început să încaseze avans pentru mașinile vândute prin programul rabla înca din luna Martie, iar programul a început abia în luna Iunie, ceea ce a generat un val imens de radieri în această perioadă.
4. Din păcate aproximativ 30% din cei care vin să înmatriculeze mașinile nu au actele în regulă, acest lucru dublând timpul de prelucrare al actelor de către lucrătorul de la ghișeu. Recomand celor care își înmatriculează singuri mașinile să consulte pagina web a <a href="http://www.prefecturabucuresti.ro/?d=serviciu_inmatriculare" title="Serviciul înmatriculări - Prefectura București" target="_blank">Prefecturii București</a> sau să apeleze la birourile de acte auto din fața poliției. Costul aranjării dosarului variază între 5 și 15 lei.
5. Din lipsa de personal, pensionări sau alte motive, programul DRPCIV s-a redus cu trei ore. Conducerea de acolo se confruntă cu această problemă din luna Mai, ca să nu mai vorbim de faptul că aceștia știau că vor rămâne fără personal începând cu acea lună.
